Als der Juncker vnd Pfarrherr di&#223; geschrey ho&#868;reten vnd die wort verstunden/ gleichwol aber nit ersinnen konden/ was fu&#868;r: Vnd mit wen mein Nachbar ha&#868;ndel haben mo&#868;chte/ den sie wol an der stimme erkandten/ eyleten sie hinzu: der Juncker fragte was News? Vnd da er von allem informirt worden/ sagte er zum stoltzen Melcher: Ha/ ha! du ehrlicher Gesell! bistu auch wider da? Wie dunckt dich/ wann ich dich jetzt ein Wochen oder vier in den Thurn setzen: vnd nur mit Wasser vnd Brodt abspeisen liesse? Ach! antwortetet vnser Melcher/ Ach! Ewer Gestrenckheit vergeben mir nur noch di&#223; mahl vmb GOttes willen: Ach gedenckt/ da&#223; ich wegen meines hiebevorn Muthwillens vnd begangener vnbesonnener Thorheit allbereit ja so genugsamb gebu&#868;&#223;t hab/ da&#223; ich schier die Haut nicht mehr schleppen kan/ vnd da&#223; mirs tausendmahl ertra&#868;glicher gefallen wa&#868;re/ wann ich/ seyt ich in den Krieg gezogen bin/ bi&#223; jetzt im Thurn ligen: vnd gleichsamb nur mit Wasser vnd Brodt der Tru&#868;bsal (wie vnser Herr Pfarherr als gepredigt/ da&#223; man mir thun sollen) verlieb ha&#868;tt nehmen mu&#868;ssen: dann Ew: Gestr: behertzigen doch nur/ Ich kriegte dort/ wo ich vmb meine Leichtfertigkeit da&#223; ich mich vnderhalten lassen/ gestrafft wurde/ offt in 4. Wochen nicht halber genug Brodt zu essen/ vnd meinem gantzen viertel Jahr keinen eintzigen gesunden Trunck frisch Wasser/ vnd hatte gleichwol keine Ruhe/ deren ich noch im Thurn genossen ha&#868;tte/ sondern mu&#223;te Tag vnd Nacht schantzen/ wachen/ marschirn/ stu&#868;rmen/ scharmu&#868;tzirn vnd/ vnangesehen solcher armseeligen Au&#223;ma&#868;rglung gleichsamb all Augenblick entweder vom Feind oder von meinen eigen Officirern selbsten ja gar von de&#223; Henckers Hand eines vnversehenen gewaltsamen Tods gewa&#868;rtig seyn/ welchen man doch den Armen vmb Leib vnd Leben gefangen sitzenden zuvor anzuku&#868;nden pflegt: Wolte ich mir solches nun nicht zur Straff dienen lassen/ so taugt mirs doch zur Warnung/ ku&#868;nfftig mein Leben besser anzustellen/ dann jetzt wei&#223; ich den Underschied zwischen dem Leben der Soldaten im Krieg vnd der Burgers-Leuthe in dem Frieden; Jehnsen vnleidentliche Scha&#868;rpffe u&#868;bertrifft die ha&#868;rtiste Gefa&#868;ncknu&#223; vnd Tods-Straffen/ deren man sich in den Friedens-Zeiten wieder die frevelhaffte Ubeltha&#868;ter bedienet; dieses aber ist gegen jenem wie ein Paradei&#223; zurechn&#275;/ warinn man vnder seinem Weinstock vnd Feigenbaum sicher wohnen vnd seiner Gesundheit pflegen kan; jenes ist allerdings eine gewisse Ho&#868;ll/ darin man auff vnzahlbare wei&#223; vnd weg gequa&#868;let: vnd wegen sta&#868;tiger vor Augen schwebender gefahr mit Forcht de&#223; Tods gepeinigt wird; es sey dann da&#223; ihm einer wegen der vnertra&#868;glichen Bu&#868;rde vnd der Marter abzukom&#772;en/ verzweiffelter wei&#223; den Tod selbst winsche; di&#223; dargegen aber ist bey nahe ein sicherer Himel/ darinnen man sich noch leidenlicher zur Gesundheit dienenden Leibsbemu&#868;hung (die mit grossem Unrecht Arbeit genennt wird) mit angenehmer Ruhe wiederumb ergo&#868;tzet/ vnd mit Spei&#223; vnd Tranck erquicket: Jetzt wei&#223; ich/ Gestr: Juncker/ wa&#223; ich zuvor nicht wu&#223;te noch in den Schulen erstudirn konde/ mir aber bi&#223;hero so hoch zuwissen vonno&#868;then gewesen; Ohnversucht schma&#868;ckt nicht: ha&#868;tte ich ehe gewi&#223;t was ich nunmehr erfahren/ so ha&#868;tte ich mich nimmermehr durch meine Torheit so weit verlaiten lassen; vnd diese meine wenige Wissenschafft vnd Erfahrung wird ku&#868;nfftig nicht allein mir taugen mich selbst in den Schrancken der ehrbaren geb&#252;hr zuenthalten/ sonder ich werde auch andere vngerathene muhtwillige Bursch vnd bo&#868;se Buben zur besserung zu weisen vnd sie vor dem gefa&#868;hrlichen Welschen Soldaten Handwerck dergestalt zu warnen wissen/ da&#223; sie solches schneller als die Pest fliehen sollen/ gleich wie sie hingegen ihre Lockvo&#868;gel haben/ die sie in Krieg reitzen vnd damit zugleich in Hunger vnd Kranckheit: ja in allen Jammer/ in alle Arbeitseeligkeit/ in alles vnbeschreiblichs Ellend st&#252;rtzen/ vnd sie beydes vmb Leib vnd Seel bringen: Ja ich getraute mir allbereit zehen Werben/ die zum allerbesten auffschneiden ko&#868;nden vnd Gelts genug ha&#868;tten/ nur mit wenig Worten solch&#275; Widerstand zuthun/ da&#223; sie au&#223; tausenden in den Krieg lusterenden Kerlen keinen eintzigen kriegen solten; De&#223;wegen Hochedler Herr/ Gn: Juncker/ bitte ich/ erbarmt euch &#252;ber mich! vnd verleiheit mir auch zugleich Ihres hochvermo&#868;genden orths ein gut Wort bey meinem erzu&#868;rnten Vatter/ da&#223; er mich wieder in sein Hau&#223; auffnehme/ Ich verspreche hingegen Ihme mehr nutzen zuschaffen als seine zween Knecht/ vnd mich auch gegegen Ew: Gestr: selbsten so gehorsamb vnd getrew zu erzeigen/ als einer au&#223; allen Ihren Underthanen immer thun mag.
        Zum Pfarrer aber sagte er/ Ew: Ehrw: lassen doch auch ihres theils nichts erwinden/ Sie f&#252;hren nur meinem Vatter zu Gemu&#868;ht vnd behertzigen es auch selbsten/ da&#223; vns Unser Heyland das Exempel vom verlohrnen Sohn keiner andern Ursach halben vorgestellt/ als da&#223; wir demselbigen/ als seiner Lehr gema&#868;&#223;/ ebenma&#868;ssig nachfolgen sollen; Der Pfarrer antwortet/ du hast schon dem verlohrnen Sohn nachgefolgt/ ob aber dein Vatter auch jenem nachfolgen: vnd was er dir vor ein Mahl zubereiten lassen wird/ stehet zuerwarten.
        Hierauff sagte der Juncker zum Pfarrer/ dieser Pa&#223; scheinet einmahl wol gestimbt zuseyn/ dan er gehet zimlich nider? aber zum Melcher sagte Er/ deine Wort sein gut/ wann nur die Werck auch folgten/ du hast deinem guten altern Vatter schon manchen Possen gespielt/ so/ da&#223; ich nicht Ursach hab mich zuverwundern/ wann er dich gleich in diesen deinen No&#868;then verla&#868;&#223;t: er hat dich von Jugend auff zu der Schulen vnd den studiis gehalten/ vnd schwere Unko&#868;sten auff dich verwendet/ vmb dich u&#868;ber herkommen ja u&#868;ber sich selbsten in einen ho&#868;hern ansehenlichen Ehrenstand zuerheben; was hat er aber damit au&#223;gericht? di&#223;? Er mu&#223;te deine u&#868;bermachte Schulden zahlen vnd dich mit Spott vnd Schand wider zu sich nach Hau&#223; nehmen/ allwo er beydes dich ein Handwerck lernen: oder das Baurenwerck treiben zulassen gantz vngeschickt vnd verderbt zu seyn befande; Er tha&#868;t dich darauff zu deinem besten vnd zwar mit meinem gut befinden/ weil er dich in seinem eignen Hau&#223; nit mehr gedulden konde/ zu dem arbeitsamben vnd fleissigen Baurn Lorentzen/ welcher den Ruhm hat/ da&#223; seine wolerzogene Kinder der Jugend im gantzen Land vor ein Spiegel vnd Muster/ wie sie sich halten solten/ mit grossem Nutz vorgestellt werden ko&#868;nden; Aber sihe! du hast bey demselben so wol das Va&#868;tterliche su&#868;sse: als das leidenliche Joch dieses beru&#868;hmbten Manns abgeworffen/ vnd dich selbst au&#223; lauter Muthwill zu ho&#868;chster a&#868;rgernu&#223; der &#252;brigen So&#868;hne vnd Knecht meiner Underthanen/ in den Krieg begeben/ vnd also in die Blu&#868;ht deines Unglu&#868;cks gestu&#868;rtzet; was vermeinestu wol/ was deinem Vatter an dir noch ferner zuthun &#252;brig sey? Man sagt zwar gebrandte Kinder fo&#868;rchten das Feur/ aber ich sorge! ich sorge! wann dich ins k&#252;nfftig bey geniessung der genu&#868;ge von deines Vattern Fridensbrodt der Haber wider sticht/ du mo&#868;chtest das gemeine Sprichwort wahr machen/ da man sagt/ Da der Kranck wider gena&#223;/ Je a&#868;rger er was; das ist/ du do&#868;rfftest wol ein a&#868;rgerer Mau&#223;kopff werden/ als du jemahl einer gewesen bist; Jedoch dem sey wie ihm wolle/ wann ich einen versicherten Bu&#868;rgen wegen deiner Besserung ha&#868;tte/ so wolte ich bey deinen Eltern/ etc.
        Nix/ nix/ nix/ fiele mein Nachbar dem Juncker in die Rede/ in mein&#275; Hause will ich ihn in Ewigkeit nit mehr haben? er soll mir die Schwo&#868;ll nit mehr betretten/ will es lieber au&#223;graben vnd dem Vulcano auffopffern/ es wird mich auch keine Obrigkeit darzu zwingen/ da&#223; ich ihn wieder annehmen mu&#868;sse; Sacht/ sacht/ antwortet ihm der Juncker/ du wirst auch nicht ewig leben/ noch ihm nach deinem Tod dein Hau&#223; verbieten ko&#868;nnen/ als welches du selbst raumen vnd einem andern u&#868;berlassen must/ warzu er alsdann als dein Sohn vnd nechster Erb den ersten Anspruch hat; er ist so wol mein Underthan als du/ wird er nun die versprochene Besserung im Werck versp&#252;hren lassen/ so ist ihm von mir sein u&#868;bersehen schon vergeb&#275;/ wo nit/ so werden wir Zeit genug u&#868;brig haben/ ihn widerumb vor all Teuffel weg zu jagen/ Indessen mustu ihm auch verzeyhen/ vnd dich so wol als ich mit Hoffnung der besserung tro&#868;sten; vnd Mutter/ sagt er zur Ba&#868;urin/ die dort stund vnd mit ihrer Tochter noch flennet/ was sprecht ihr darzu? was soll ich machen Juncker? antwortet sie/ er ist mein Kind.
        Also wurde durch vnderhandlung de&#223; Junckern der Fried zwischen den Eltern vnd dem Sohn wider gemacht/ hingegen fing der Pfarrer eine stattliche Predig an darauff er doch im wenigsten nichts studirt hatte/ in welcher Er dem Melcher alle Laster vorwarff/ die jetzt bey der Jugend de&#223; gemeinen Manns im schwang gehen; Er traff ihn auch so richtig vnd gewi&#223; (sintermahl er denselbigen bey nahe allen mit einandern zugethan vnd ergeben gewesen) da&#223; ich schier glauben mu&#223;te/ was das gemeine Volck von den Predigern zusagen pflegt/ nemlich da&#223; sie alsdann von den Cantzlen auff die Leute zu stu&#868;mpfen gewohnt wa&#868;ren/ wann sie au&#223; mangel genugsamen studirens sonst nichts erbaulichers vorzubringen wissen: Er sagte/ da&#223; auff ein solches Leben/ wieder stoltz Melcher eins gefu&#868;hrt/ anders nichts als eine solche straff folgen ko&#868;nde/ davon er allbereit den anfang gekostet: mithin geriethe er zugleich auff die Obrigkeiten vnd Eltern/ auff welche er gewaltig zu schma&#868;hlen wu&#223;te/ weil sie die Jugend nit besser beobachteten vnd im zaum hielten: seines theils/ sagte er/ ko&#868;ndte er bey weitem nicht so vil au&#223;richten als dise/ wann er gleich ta&#868;glich Kinderlehr vnd scharpffe Predigten hielte/ vnd in denselbigen sich vornemlich beflisse/ seinen Pfarrkindern die Christliche Sittenlehr mit einzupflantzen/ dan&#772; entweder ka&#868;me niemand ihn zuho&#868;ren/ oder er wurde mit Ungedult geho&#868;ret/ oder sein Vorbringen vnd Underrichtung gehe zu einem Ohr hinein vnd zu dem andern wider hinau&#223;!
        Weiln aber der Juncker sich damahls nicht gefa&#223;t gemacht: oder meines bedunckens sonst einen schlechten Lust hatte/ Predig zuho&#868;ren/ sagte Er zum Saphoyer den Er vor einen Frantzosen ansahe/ was Neues Frantzmann? warumb bistu von deinem Ko&#868;nig au&#223;gerissen? der antwort/ holl das Teuffel die Frantzo&#223; Krieg/ bin ich vor mich Savoyart/ was gehet mir das Ko&#868;nig von Franckreich an? hab ich in Ammerich schon lang der Hollander gedien/ etc. Dieweilen sich aber/ als der Welsche so anfing zu reden/ die gantze anwesende Compagnie movirte/ allgemach nach dem Dorff zugehen/ vnd ich gedachte/ es wu&#868;rde da was Neues zuvernehmen seyn/ Als triebe mich der Vorwitz au&#223; meinem verborgenen Lager/ vmb auch parte an dessen fernern relation zuhaben; der erzehlte/ aber so Welsch/ hoch: vnd nieder-Teutsch vndereinander/ da&#223; man ihn schier nicht verstehn konde (darumben ichs dan hier auch hoch-teutsch gebe)da&#223; er zu Emerich vnder der Holla&#868;ndischen Guarnison gewesen/ bey dessen Einnehmung ihn de&#223; Ko&#868;nigs Person vor einen seiner Underthanen gehalten/ vnd/ wie allen andern gebornen Frantzosen widerfahren/ auffhencken lassen wollen: als der Ko&#868;nig aber verstanden/ da&#223; er von Geburt kein Frantzo&#223; sonder ein Savoyer sey/ wa&#868;re er zwar dem Strick entronnen/ habe aber vnder den Teutschen eine Musquet nehmen: vnd seythero bey denselben gleichsamb Ro&#223;-Arbeit verrichten mu&#868;ssen: so/ da&#223; ihn offt gerewet/ da&#223; er sich nicht alsbald&#275; vor einen Frantzosen haben auffknu&#868;pffen lassen/ als welches im besser dann eine solche ellende Verzo&#868;gerung seines armseeligen Lebens bekommen wa&#868;re: dann man mu&#223; wissen/ sagte Er/ da&#223; die Teutsche zugleich den Frantzosen fu&#868;r Vorfechter: fu&#868;r Schantzko&#868;rb vnd lebendige Faschinen dienen mu&#868;ssen/ sie durch ihre Beschirmung in den gefa&#868;hrlichen Scharmu&#868;tzeln zubedecken/ die erste Hitz de&#223; Feinds au&#223;zustehn vnd denselben in die Flucht zuwenden/ in den Bestu&#868;rmungen aber die Gra&#868;ben au&#223;zufu&#868;llen: Er beschriebe die attaquirungen der fortificirten Oerter so vermessen vnd frevelbar/ da&#223; es mich an die Risen ermahnete/ die vor alten Zeiten den Go&#868;ttern ihren Himmel abst&#252;rmen wolten; Und sagte ferners/ da&#223; er vor sein Person von seinen kindlichen Tagen an im Krieg gewesen/ vnd ohne Rhum zumelden/ manche hitzige occasion u&#868;berstanden/ ha&#868;tte aber niemahln gesehen/ da&#223; man wider alles hiebevorigen vorsichtigen Kriegshelden Manier vnd lo&#868;blichen Gebrauch der Soldaten Blut vnd Leben so gering geachtet/ vnd sie so vnsinniger weise geno&#868;thigt/ gleichsamb vnu&#868;berwindliche Befestigungen so gar ohne allen Vortheil vnd bey hellem lichten Tag zu erstu&#868;rmen/ Im &#252;brigen wi&#223;te man wol/ da&#223; man den Stiffkindern nit so grosse stu&#868;cker Brodt zugeben pflegte als den selbst erbornen; so seye ohne da&#223; das auffha&#868;ngen gangbarlicher vnd geber als der Monatsold: In summa/ sagte Er/ es scheinet als wann die Teutsche mit flei&#223; darzu erkaufft worden wa&#868;ren/ sie durch Feur vnd Wasser/ Hunger vnd Kranckheit: durch eigner vnd de&#223; Feinds Waffen/ ja gar in den Lufft an den Ba&#868;umen durch der Hencker Ha&#868;nde auffzuopffern/ damit nachgehends ihr Vatterland selbsten/ das sich seiner jungen kriegerischen Mannschafft entblo&#868;ssen: vnd solche auff die Fleischbanck lieffern lassen/ seinen Feinden desto ehender zum Raub wu&#868;rde; Er brachte noch viel auff dergleichen schrot vor/ vnd beschlo&#223; entlich mit den Worten seines anfangs/ nemblich holl das Teuffel die Frantzo&#223; Krieg/ welches er auch wol 30 mahl widerholete.
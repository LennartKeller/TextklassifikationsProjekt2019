Num. LI.
Ordentliche Wochentliche Post-
Zeitungen/ dises 1659. Jahrs/ 
vom 20. December
Auß Dantzig den 26. Novembr.
AVß Pohlen ist dißmal anderst nichts zuberichten einkommen/ als daß Jhre Königl. Mayest. von Lobischin nacher Thorn auffgebrochen/ vnd die Cosackische Gesandten bey deroselben ankommen seynd; Man hat noch zur zeit keine Gewißheit/ wo oder wann der anfang zu den FridensTractaten solle gemacht werden/ es ist zwar bereits länger als vor 14. Tagen allerhand beraitschafft für die Polnische Gesandten gemacht worden/ haben sich aber dato noch nit eingefunden/ die Schwedische Herrn Deputierte befinden sich noch in Elbingen/ allwo der Frantzösische Abgesandter Monsieur de Lombres auch ankommen/ jhre endtliche Resolution zuvernemmen. Sonsten haben diser Statt Völcker vor dem Weixel Haupt die Käsemarcker Schantz/ nachdeme die Vberläuffer vorhero berichtet/ wie deroselben beyzukommen am 24. dises Nachts/ erobert/ vnd darinn 1. Capitain/ 1. Fendrich/ 4. VnterOfficierer/ vnd 24. gemaine Knechte/ so alle/ einen Elbinger außgenommen/ geborne Schweden seynd/ gefangen bekommen/ vnnd sein gestern noch 10 Stuck Geschütz vnd 2. Mörser von hier auß ins Läger geführt worden/ vmb die Belägerung eyferigst fortzusetzen/ hergegen sag man/ daß die Polen auß mangel Fourage/ vnd wegen vilen Wassers die Belägerung vor Marienburg (allwo der Schwedische Commendant/ zu ersparung der Viures etliche 100. arme Leuth herauß geschickt) auffheben/ vnd nur bloquirt halten wolten/ dessen Erfolg hat man in kurtzen Tagen zuvernemmen. Mit der Schwedischen Besatzung in Straßberg gehet es nun zum äussersten/ vnd wird sich in kurtzem ergeben müssen/ falß die Tractaten nit zu statten kommen solten.
Auß Pariß vom 28. Novembr.
Jn der letzten Conferentz/ da beyde hohe Ministri Abschid von einander genommen/ ist geschlossen worden/ daß die Ratificationen der FridensTractaten auff den Gräntzen solten außgewechselt werden/ über das seynd noch andere vile Sachen geschlossen worden/ so bey der Jnfantin Ankunfft zubeobachten; der Herr Mareschall de Grammont/ hat dem Herrn Cardinal den Verlauff seiner Raiß/ zu grossem gnügen erzehlet/ dise beyde seynd mit einander zu Arques angelangt/ von dannen sie den 20. dises nach Toulouse raisen wollen; Daselbst haben die Stände Jhrer Mayestät nochmalen andeuten lassen/ daß die Provintz nit vermöchte mehr als die offerierte 2. Millionen vnnd 500000. Pfundt zugeben/ der König aber solle etwas mehr für ein Auflag auff das Saltz vnd andere sachen begehren/ darüber die Stände deliberiren wollen: Jhre Majestät sollen resolviert seyn/ biß auffs Christ-Fest allda zubleiben/ vnnd darnach nacher Provence zugehen/ wohin die Völcker auß Cathalonien vnd Jtalien auch beordert seynd/ wie ingleichem der Außschuß deß Adels/ vmb die Statt Marsilien/ dafern sie sich in der güte nit accommodiren wolten/ mit Gewalt zum Gehorsamb zubringen. Dem Printzen von Conde seynd Paßporten geschickt worden/ vmb nach seinem belieben wider in Franckreich zukommen/ vnnd wird Hertzog Carl von Lottringen heut zu Blois erwartet/ wohin dessen Herr Bruder Hertzog Frantz sambt seinem Sohn am verlittenen Mittwoch verraiset ist. Der Herr Cardinal hat all sein Silber-Geschirr bey dem Bischoff zu Bayonne gelassen/ mit vermelden/ daß Seine Eminentz auff den 15. Martij wider allda seyn wolten/ weilen der König in Spannien gleich nach Ostern die Jnfantin überbringen würde; Vnterdessen reisete Mons. Gaumont in Jtalien/ den Spannischen Mortara vnd Valentza/ vnd dem Hertzogen von Savoyen Vercell einzuraumen.
Auß Hamburg den 25. Novembr.
Gestern Abends hat ein Leutenant/ so vnter dem H. Pfaltzgrafen von Sultzbach gedient vnd in jüngster Fühnischen Battaglie gefangen worden/ von den Holländern aber/ weilen sein Vatter in West Jndien Gubernator gewesen/ loß gemacht worden/ berichtet/ wie es daselbsten hergangen/ den H. Pfaltz-Grafen kan er nicht genugsamb rühmen/ sagt/ daß er seine Völcker 4. mal angeführt/ vnd allezeit ein Pferdt darüber verlohren/ den Ebersteinischen vnd Pohlen hätte er sonderlich zugesetzt/ auch mit aigner Hand einen Weywoden erschossen/ die Ebersteinische hätte er stattlich repousirt. Die Victori wäre gewiß auff der Schweden seyten gebliben/ wann sie nicht zu letzt da sie schon etliche Stund sich mild vnd matt gefochten hetten/ erst mit 3000. Holländischen Fußvölckern hätten fechten müssen/ hiervber hetten sich die repousierte recolligirt/ vnd also auch die Victori erhalten. Was Schwedischer seyten gebliben vnnd gefangen/ schätzet er auff 4600. Mann/ die maisten wären gefangen/ den Herrn Pfaltzgrafen halte er gewiß vor entkommen/ weilen er in 3. Tagen hernach/ weder vnder den Lebendigen oder Todten gefunden worden.
Auß Stargard den 1. Decemb.
Die Kayserl. Völcker stehen anjetzo zu/ vnd vmb die Commenthurey Hahn/ 5. Meilen von hier/ werden auch der Orten noch ein zeitlang bleiben/ vnd gehen die Partheyen zu Pferdt noch starck vmb Stettin. Jhre Churfürstl. Durchl. von Brandenburg werden jnnerhalb 10. Tagen zu Berlin erwartet/ dero Armee marchiret nun in die Winterquartier/ nach disen Churfürstl. Landen; vnterdessen wird durch gantz Pommern fleissige Obsicht gehalten/ damit alle eingenommene Plätze mögen erhalten werden/ zu dem Ende Demmin vnd Damm mit doppelter Besatzung vnnd allen nothwendigen Victualien bestermassen versehen worden.
Auß Cölln vom 7. dito
Auß Londen wird vom 28. passato geschriben/ daß es die 3. Deputierten mit dem Gen. Monck so weit gebracht/ daß selbiger mit General Lamberts Parthey in Engelland verglichen/ worauff sie 19. Personen, so das Gubernament formiren sollen/ ernennet hätten. Die Brüßlische Briefe vom 4. dises berichten/ daß der König von Engelland innerhalb 4. Wochen auß Madrit allda erwartet würde/ hingegen sich der Printz von Conde præparirte/ so bald möglich nach Franckreich zukehren. Wie auß dem Haag vom 5. dito geschriben wird/ so waren die H. Staaden jetzo geschäfftig/ deß Admiral Opdams vbergebenes Memorial zu examiniren/ vmb sich hernach wegen eingebrachter Klagen zu purgiren/ wie auch/ was man dem Schwedischen Abgesandten/ für Bescheid geben solte. Der Portugesische Ambassator wolte den 8. seinen Entree allda thun/ hingegen selbigen Tags Hertzog Georg Willhelm von Braunschw. Lüneburg/ vmb nacher Jtalien zukehren/ von dar abraisen.

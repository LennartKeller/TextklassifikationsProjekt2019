Num. L.
Ordentliche Wochentliche Post-
Zeitungen/ dises 1659. Jahrs/ 
vom 12. December
Extract-Schreiben auß dem Dähnischen Feld-Läger auff Fühnen den 19. Novembr.
Jn meinem vorigen vom 14. dises habe berichtet/ wie daß wir durch Göttlichen Beystand/ auff disem Land glücklich posto gefast haben/ anjetzo habe hinterbringen wollen/ daß wir noch an überschüffung der Völcker in voller Arbeit begriffen seind/ verhoffen morgen meistentheils damit fertig zu werden/ alsdann ferner auff den Feind zu Avanciren/ selbiger ist gestern mit 3. Regimentern zu Pferd auff diser seith Oden See am wege/ vnd anderhalb meil auff jehnseith mit 5. Regimentern gestanden/ hat sich aber/ wie vnsere auß Commendirte Truppen berichten/ nach Nieburg gezogen. Sonsten haben wir auff der Jnsul Fenoe/ zu Strips-Oedde vnd in andern am Strand gemachten Schwedischen Schantzen/ 26. feine Metallene vnd eysene Stücke/ viele Munition/ Handgranaten/ Rüst vnd Kugel Wägen vnd ein klein Schiff mit 4. Stücken bekommen/ vnter den Stücken befinden sich 4. halbe Carthaunen/ vnd ein schöne lange Schlang; So haben auch die vnserigt vntern Herren Admiral Rottstein vnd Major Lügten/ gestern morgen die vor Assens gelegne Schwedische Schiffe attaquirt/ vnd nach einigem schiessen erobert/ als nemblich ein Flötte mit 24. Stücken/ zwey Schütten/ mitaller zugehör wohl versehen/ auch die darauff gewessene Constabeln vnd Bootsleuthe gefangen bekommen/ deßgleichen die in Assens gestandne Reuterwacht angefallen vnd in die flucht gebracht/ daß also der Orth auch vom Feind widerumb befreyet ist. So bald nun vnsere Cuvallerie vollents auß den Schiffen/ werden wir mit Herrn General Schacken welcher sich zu Kartemunde in etwas verschantzet/ die conuinction vnd ein hohes Dissein vor die hand nehmen.
Auß Dantzig/ vom 21. Nov.
Jhre Königl. Majest. befinden sich noch vnweit Thorn/ vnd seynd Cosakische Deputirte vnter Wegs/ jhr factum bey Seiner Majest. zu justificiren, vnd wegen jhrer Treu Versicherung zu thun. Von den Fridens. Tractaten zwischen Pohlen vnd Schweden ist noch wenig zu melden. Seithero die Pohlen bey Marienburg den Schweden eine Schantz/ der Kessel genant/ Abgenommen/ ist nichts weiters vorgefallen/ auch hiesiger Stadt Völcker vor dem Haupt noch nichts tentirt, jedoch sagt man daß noch dise woche etwas vorgehen werde/ so bald nur alle Battereyen in den 3 Quartieren fertig/ vnd die Mörser darauff gebracht worden/ vmb solches mit Feur zu bezwingen/ weil mit dem Schiessen doch nichts zugewinnen/ vnd der Sturm vnmöglich zu wagen ist/ daß aber das Brau- vnd Proviant Hauß darin in brand geschossen/ vnd die darinnen befindliche Cavallerie also ruinirt werden/ daß sie keinen Außfall mehr thun können/ ist gewiß/ deßgleichen hat der Obriste Zaphlizky mit 2000. Mann den Elbingern daß Viehe weggetriben/ welche darauff mit 500. Mann außgefallen/ solches wider zu erobern/ seynd aber mehrentheils nidergemacht/ vnd 6. vornehme Officierer neben vielen Gemeinen gefangen worden. So ist auch auß Churland über Memmel sichere Zeitung einkommen/ daß Herr General Duglas nur 2000. Mann nach Liffland gebracht/ vnd Pautzke sich mit Accord an die Pohlen ergeben habe/ seynd also von den Schweden in Mittau noch 300. Mann übrig/ deren Ergebung man nechstens zu verenehmen hoffet/ zumahlen selbige formaliter belägert seynd/ vnnd keinen Succurs zuvermuthen. Den gefangnen Hertzogen von Churland haben die Schweden wider in Liffland nach Revel gebracht/ dahero zu seiner Erledigung Hoffnung gemacht werden will.
Auß Pariß den 23. November
Daß die Fridens- vnd Heyraths-Tractaten den 7. dises wie mit vorgehendem berichtet/ in gegenwart beederseyts 11. Gezeugen zu Sanct Jean de Lutz vnderschriben worden/ solches wird auß Toulose/ allwo Mons. de Crequy am 9. dises vmb Mitternacht angelangt/ vnd Jhrer Majest. die Zeitung gebracht/ bekräfftiget; der Articuln sollen 124. vnd der Hertzog Carl von Lotrringen/ mit dem jenigen so die Spanische seinetwegen eingangen/ nit zufriden seyn/ sondern vermainet mit hülff deß Hertzogen von Orleans bey dem König zuerhalten/ daß er völlig in sein Land eingesetzt werden möchte.
Auß Stargart den 26. Nov.
Nachdeme wie vor acht Tagen gemeldet/ der H. General Würtz am 12. dises einen starcken Außfall zu Roß vnnd Fueß auß Stettin gethan/ etliche der Keyserl. Reduiten vnnd Lauffgräben/ auch Battereyen erobert/ in 100. Mann nidergemacht/ vil beschädiget vnd gefangen/ warunter der Obrist Leutenant Schlebusch/ der Obrist Wachtmaister vom Georgischen Regiment/ zway Hauptleuthe vnd andere Officierer/ ist er weiter vnd fast nahe an das Läger zum Fähnlein kommen/ in Mainung solches gar auffzuschlagen/ aber darüber also empfangen worden/ daß er sich mit Hinterlassung 70. Mann zurück begeben müssen. Am 13. darauff frühe vmb 5. Vhr seynd die Belägerte zu Wasser außgangen/ vnd der Käys. Proviant-Hauß zu Carow angefallen/ daselbsten in 50. grosse Oder-Kähne von Breßlau/ Franckfurt vnd andern Orten/ mit Wein/ Bier vnd Kauffmanns-Wahren beladen/ auch 15. Tonnen Pulffer weggenommen; Nach solchem Verlauff haben/ wie jüngst berichtet/ die Kays. vnd Churf. ihre Stücke von den Battereyen geführet/ das Läger angezündet/ vnd sich gestellet als wolten sie die Belägerung auffheben/ auch den Weg nach Griffenhagen zu gangen/ deßwegen die Belägerte vmb die Stadt herum Freuden-Schüsse gethan/ vnd einigen mit fleiß hinterblibenen Truppen auß der Stadt starck nachgeeilet/ wie aber sich die Käys Cavallerie in den Gründen verborgen gehalten/ vnd die Schwedische sich zu weit gewaget/ seynd sie vmringet/ viele gefangen vnd bey 400. nidergemacht worden/ darauff seynd die Käys. vnd Churfl. nachdeme sie eben den Herrn Pfaltzgraf Ruperten mit frischem Volck zum Succurs erhalten/ wider vor Stetin gerücket/ haben jhr voriges Läger wider ergriffen/ vnd die Stadt auffs neu zu beschiessen angefangen/ inmassen man es den 17. vnd 18. dises allhier hören können.
Auß Hamburg/ den 29. dito.
Daß die Jnsul Fühnen von den Dähnischen mit Hülff deroselben Alliirten wider eingenommen worden/ ist gewiß vnd aller orthen kundbahr; jetzo ist über Lübeck zeitung anhero kommen/ daß den 24. dises ein Treffen auff der Jnsul vorgangen/ vnd sich die Schwedische in 3. oder 4000. Mann starck/ nach Nieburg Retirirt hetten/ worin sie zu Wasser vnnd Land dermassen beschossen worden/ daß sie sich zu Accordiren erbotten; den erfolg lehret die zeit. Wie auß dem Kayserlichen Hauptquartier zu Grimm in Pommern vom 24. dises berichtet wird/ so ist die vornehme Vestung Demmin am 21. dito mit Accord an den H. General Sparen übergangen/ vnd der Commendant Herr Obrist Flicke/ mit fliegenten Fahnen 2. Stücken Geschütz/ vnnd einem Feuermörser/ 4. biß 500. Mann starck ab- vnnd nach Stralsund gezogen; Was nun hierauff weiters wird vorgenommen werden/ stehet künfftig zu vernemmen.
Auß Cöllen/ den 30. dito.
Daß der Gen. Monck mit einer ansehlichen Armee auß Schottland gegen Engeland Marschirt/ wie auch daß derselbe sich der Stadt Barbick vnd mehr andern Plätzen bemächtiget/ der General Lambert aber sich demselben mit 8. a. 10000. Mann zu Roß vnnd Fueß entgegen stellen will/ solches wird nochmahls mit Brieffen vom 21. dises auß Londen confirmirt. Auß Brabant hat man dißmahl anderst nichts/ als daß in allen Spanischen Provintzen wegen der vnterschribenen Friden vnnd Heyraths Tractaten grosse Frewde ist; Die Brüsselische Brieffe melden von grosser reformation/ so vnter der Armee solte vorgenommen werden; Es gienge auch ein geschrey als wan die Engelische Mardick verlassen/ vnd die Frantzosen es besetzt hetten. Der Schwedische Abgesandte im Haag/ Herr Coyet/ hat am 25. dises bey dem Herrn Staaden Audientz gehabt/ vnd seine Proposition in Lateinischer Sprach/ abgelegt/ deß Jnhalts/ daß sein König sich beklagte wie daß vmb Dennemarcks willen viel mißverstände eingerissen/ deßwegen nötig daß sie abgestellet/ vnnd das alte vertrawen/ wider gestifftet werden möchte.

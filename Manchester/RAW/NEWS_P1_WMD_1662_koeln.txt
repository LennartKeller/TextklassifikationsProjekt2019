Num. XXVII.
Ordinari 
Wochentliche Dinstags Postzeittungen/
dieses 1662. Jahrs/ vom 4. Iulij.
Auß Warschaw/ vom 10. Junij.
OB schon auff dem Reichstag den Conföderirten in ihren postulatis zimlich viell eingewilliget/ auch beyde Cantzelern Patz vnd Posmorauski, Jhres Thuns Rechenschafft zugeben/ vor gericht nach Peterkaw verrieset seind/ So willen dannoch die Conföderirte dero Leger.Statt nit verlassen/ nach auch sich dem Königlichen gehorsam vntergeben/ bringen von tag zu tag newe puncta auff die bahn vnd kan man ihres vngerimbten vortrags noch zur zeit kein end sehen.
Auß Dantzig/ vom 16. dito.
Das die Polnische vber herbey schaffung des auffm Reichstag bewilligten Kopffgelds gar schwürig seind/ solches wird auß Warschaw auff anhero mit vnterscheidlichen aduisen berichtet/ auch von dahier geschrieben/ daß der Schwedischer Vice Admiral Wrangel, vergesellschafft mit den beyden Generalen Czarnetzky vnnd Bonkosky von Gedachtem Warschaw vber Marienburg nach Elbingen abgereisset seye. Der gewesener Vnter Cantzler ist bey den Conföderirten in Vngnad/ hingegen der Cronen Marschal Lubomirski von Warschaw mit einem disgousto abgescheiden/ auff Jhre seithen getretten.
Auß Hamburg/ vom 17. dito.
Von Dantzig hat man vber voriges diese wochen vber so viel gehabt/ daß die Pollnisch: Confœderirten ihre zu Peterkaw gehaltene General zusammenkunfft mit ein vnd anderer erklärung/ nach welcher sie sich vnterschiedliche sachen reseruirn, inzwischen aber nicht separirn, sondern nach länger in Armis bleiben/ auch ihre verpflegungen haben wollen/ den 27. Passato zu end gebracht/ vnd haben die Littawisch:Confœderirten eine dergleichen zusammenkunfft zu Nobezin/ auff den 6. diß angestelt/ hingegen aber die nachmals nacher Warschaw beschriebene Herren Senatores, in den newen Consultationibus, bey denen sich der/ eine zeit zu Smolensko gefangen gesessene vnnd gegen andern Moßcowittisch: Officierern außgewechselte Pollnische General Gonsewsky/ nunmehr gleichfalls eingefunden/ mit dem König allda auffs eifferigste fortgefahren/ vnd haben sich die Preussische Stätt auff dem zu Torn angestelten/ aber wider auff der ruptur gestandenen Landtag/ von selbiger Ritterschafft vnnd zwar darumb zu separirn gesücht/ dieweil diese zu einem newen Zoll auff der Weixel/ auch in das zu Warschaw auffgelegte Kopffgeld/ ohne der Stätt gutheißen/ eingewilliget/ vnnd haben die Schwedische brieff dißmal ein mehrers nicht gegeben/ dan daß der in Franckreich geweste Ambassador Graff Tott zu Stockholm angelangt vnnd wegen seiner verrichtung bey dem Reichs Senat allda mündliche relation gethan/ vnd hat sich Mons: Courtin als ein Envoye von dem König in Franckreich mit einigen die Commercien betreffenden anbringen/ daselbsten gleichfalls eingefunden/ inmassen Er auch deßwegen nach den benachbarten Ost See Stätten forters zu reisen befelcht/ vnd ist der Feldmarschall Duggloß den 27. Passato durch eine Cathar zu Stockholm sehling mit todt abgangen/ vnd dem Feldherren Lars Ragge leich begängnüß mit grossen solemnitäten allda gehalten worden.
Auß Pariß/ vom 22 dito.
Es haben die Spanische Brieff von Madritt mit letztener Posta mitgebracht/ daß sich vnterscheidliche Ohrter in Portugall dem gehorsam ihrer Königl. Mayest. in Hispanien bereits vntergeben/ dern exempell drey oder vier ohnweit Ohuenza gelegene Marckt Flecken eingefolget; Vnd daß die Armee vnterm Don Iuan in 12000. zu Fuß vnd 6000. zu Pferd effectiue starck auch zur seithen Galliciæ/ ein ander Läger ab 4000. Reutern vnd 8000. Fuß.Knechten sich befinde. Von Turino wird vom 10. dieses aduisiret/ daß die Madame Rogale von der ihro zugestossener Kranckheit nun gäntzlich befreyet/ dermassen auch daß Sie mit eigener hand missiue die restitution Jhrer Gesundheit Hiesiger Königl. Mayest. versichert/ darumbhero werden 3000. Mann zu dienst der Venetianischen Republicq geworden/ so auff den Galeassen sollen gebrauchet werden. Die Königliche Reysse nach dem Elsaß wird zu end des kunfftigen Monats gewiß vor sich gehen/ wan nicht immitels einanderer zufall sich begeben wird/ der diese gefaste resolution veränderen mögte; Sonst wird von der vorgehabter reformation der Königlicher Gardes so weit geredet/ daß seine Mayest. darunter hinfuhro keine andere alß lautere reformirte Ossiakiern erleiden wollen. Hochgedachte Seine Mayest. treiben starck auff die erörterung des Proces mit dem Sieur Fouquer, darinnen bereits so weit aduanciret ist/ daß derselb ehister tagen mit dem Ieannin de Castille, Monnerot vnd anderen gefänglich sitzenden Financiers wird confrontirt werden. Gemelter Foucquer weiß seine verthedigung anjetzo wiell besser alß zu anfang seiner hoffnung einzurichten/ vnnd sagt daß Er alles das jehnig so Jhme des grossen verschlags halber wissig ist/ offenbahren/ vnd keiner Persohnen wessen Stands auch dieselbe seye/ schoenen wolle; Dahero Er seine Schrifften vnnd papieren/ alß eintzige Wapffen sich damit zu verthedigen vnd zu iustificeren, fleissig durchsuchet; Viele führen Seinetwegen eine Fauorabile. Meinung/ vnd seind des vermuhtens/ daß so pald vber Jhnen würde Sententijrt sein/ die Vrtheill durch Königliche Gnad ermiltert/ vnnd Jhne die Statt Narbona zur Gefängnus/ nebst Vierzig tausend pfund Renthen vnnd freyer erlassung der Güteren seiner Hauß.Frawen assigniret werden solle. 
Jn der Lottringischer sachen beruhets noch auff dem vorigen stand/ vnd hat man von der Ohrts vnd vmb Marsai einige/ so sich in erlagung der contributionen gewiedrigt/ zwarn gefänglich eingezogen/ die aber alle wiederumb erlassen vnd auff freyen Fuß gestellet seind: Der König ist am verwichenen Montag den 19. dieses mit der gantzer Hoffhaltung/ nach S. Germain gangen vnd hat die Königin in Engelland dero Bagage albereit auff dahin vorangeschickt/ mit dem verlaut daß Sie vber einen Monat folgen werde des Duc Mazarini Reyse nach dem Elsaß ist biß vber drey wochen auffgeschoben worden.
Auß Londen/ vom 23 Junij.
Als am 16. dieses Sir Henrich Vane auß dem gefangen Thurn der Iustitie vnd Gerichts Banck vorgestelt worden/ Jst derselb hohen verrahts angeklagt/ vnd daß Er Boßhaffter verrähterischer weise den Todt deß Königs practisiret/ vnd seine anschläg eintzig allein darauff gerichtet/ wie Er dem Königlichen nahmen vnnd familie gantz vnd gar außrotten vnd vertilgen möge; Auch daß Er nebens anderen/ sich der Regierung dieses Königreichs vnrechtfertiger massen vnterfangen habe; Deren vnthaten Er durch viele gegen Jhne sprechende Zeugen/ vberwiesen worden Als nun derselb viel zu seiner verthedigung gesprochen/ ist Er wiederumb in den Thurn geführet/ vnd am 21. dieses abermahlen vor Gericht gestellet worden; Allda Er viele exceptiones vnd Außfluchten zu seiner prætendirter verantwortung/ aber vergeblich/ gesucht/ deßwegen Er mit dieser sententz belegt worden/ daß Er schüldig deß verrahts plütig an deß Königs Todt/ in den Thurn geführet von darauß auff einer Horde an den Gerichtsplatz geschlepfft/ aufgehenckt/ vnnd halber todt abgeschnitten/ sein Eingewaite außgerissen/ verbrand/ der Kopff vom Leib abgesondert und selbes in vier theill gerissen werden solle. Die Herrn der Iustitie sagten Jhme/ daß seine Mayest. ein gnädiger König were/ vnd falls Er Vane seine vbelthaten/ mit dem bösen verhalten Zeit seiner gefangenschafft nicht vergrössert hette/ Er woll gnad empfangen mögte/ nunmehr aber sich zur execution fertig machen müste. General Lambert hat gleichmässige sententz empfangen/ Dieweilln aber Er seine ubertrettung nicht zu beschönen/ sondern wehrenden Proceß zu verringeren getrachtet/ Als haben Jhre Königl. Mayest. das gnädigste belieben getragen/ seine execution auß zu stellen/ Warüber Lambert demühtigst danck gesagt/ sprechend Gott segne den König/ der Mir vnverdient diese gnad hatzulassen kommen.
Ein anders auß Dantzig/ vom 24. dito.
Jn der General Versamblung der Conföderirten/ so den 3. vnnd 9. dieses gehalten werden/ seynd die Sachen guter massen vnd über verhoffen fauorabel abgelauffen/ in dehme sie sich dahin erkläret/ daß sie 1. mit deß Reichstages Schluß wegen der Amnistie vnd ihrer Contentirung zu frieden seyn wollen. 2. Tretten sie alle Königl. vnd Geistliche Güter wieder ab/ vnd geben all Cammern vnnd Cron Zölle vnnd Regalia wieder über. Drittens seynd sie mit einer Summa Geldts/ biß sie gantz contentiret/ ad interim zu Vnterhaltung der Armee/ zu frieden. 4 Wollen sie die Commission mitten im Lande vnd auff der nähe haben. 5. Auch ein Theil ihrer Armee den Caporowischen Cosacken zu hülff wider die Moßkowiter zu schicken. 6. Wollen sie deß Herrn Czarnecky Armee zu gleicher participirung der Bezahlung zulassen. 7. Wollen sie den Punct von der 3. Jährigen Abwechselung der Haupt.Officirer bey der Armee vnd in der Cron abstehen. Zum 8. begehren sie/ daß deß Königs Haupt/ wie auch aller ihrer hohen Officirer Marschalln vnnd Generaln in Erlegung deß vff dem Reichstag bewilligten Hauptgeldes durch auß verschönet werden mögen. Vnd dann zum 9. haben sie die Sache vnnd Klage wider die Herren Groß Cantzeler biß zu nechstfolgendem Reichstag außgestellet/ so das es in so weit mit ihnen seine gute Richtigkeit hat.
ENDE.
Cölln/ Bey Caspar Kempens/ mit Befreyung E. E. Hochweisen Rahts.
